יוזמי הקרן היו מודעים למערכות התמיכה הממשלתיות, המוניציפליות וההתנדבותיות הקיימות בארץ ואשר מטרתם לסייע למשוחררי צה"ל, ואולם ביקשו להוסיף על הקיים. החל משנת 1989 נערכה הקרן למתן שרותים לאוכלוסיות היעד שנקבעו בתחומי החינוך, ההכשרה המקצועית וטיפוח מקצועות תעסוקה מועדפים. תוך כדי שיתוף פעולה הדוק עם היחידה להכוונת חיילים משוחררים במשרד הבטחון, אכ"א, קצין חינוך ראשי, האגודה לקידום החינוך, ראשי מוסדות להשכלה גבוהה, רשויות מקומיות ואחרים מעניקה הקרן קרוב ל- 4,000 מלגות שנתיות לאוכלוסיות היעד שנקבעו בתכנית העבודה השנתית. זאת בצד יזימה ותמיכה בפרוייקטים שעניינם המרכזי תואם את יעדי הקרן. מאז קיומה, העניקה הקרן קרוב לשבעים אלף מלגות בסכום של למעלה מחמישים מליון דולר.